---
video: "https://www.youtube.com/watch?v=r4M--6CJtCI"
year: 2015
intro: "Daags voordat de rechter uitspraak deed over het verbod op nertsenfokken, bracht Ongehoord gruwelijke beelden naar buiten van nertsen met vleeswonden, aangevroten staarten, ontstekingen en stereotyp gedrag."
article-categories: false
title: "Het leven van een nerts"
article-date: "2015-08-29 14:35:56"
---

Op 29 augustus 2015 publiceerde Ongehoord schokkende beelden van nertsen in bontfokkerijen. De foto's en video's tonen dieren met grote vleeswonden, aangevroten staarten, ontstekingen en nertsen die stereotiep gedrag vertonen.

Het onderzoek bewijst dat bontfokkers geen eerlijk beeld van hun sector hebben gegeven. Jaren lang konden mensen alleen de showfokkerij in Ederveen zien of bij een zorgvuldig geplande open dag op bezoek komen. Pas toen het onderzoeksteam van Ongehoord onaangekondigd de nertsen opzocht, is duidelijk geworden hoe deze dieren gehouden worden. Het fokken van nertsen ligt al jaren onder vuur in Nederland. Om een eventueel verbod op de industrie te omzeilen, bezitten de Nederlandse nertsenfokkers boerderijen in heel Europa.

Uit onderzoek blijkt dat de Nederlanders in 13 verschillende landen 44 boerderijen bezitten. Dierenwelzijnsorganisaties uit Polen, Litouwen en Nederland hebben beelden naar buiten gebracht van het dierenleed op deze boerderijen. Dit internationale onderzoek is te vinden op www.dutchfur.nl. Tusti Narvai (Litouwen), Otwarte Klatki (Polen) en Ongehoord (Nederland) hebben samenwerking gezocht om de Nederlandse nertsenfokkers in kaart te brengen. Daardoor is duidelijk geworden dat nertsen onder erbarmelijke omstandigheden leven in de fokkerijen. De dierenbeschermers bezochten boerderijen van Nederlandse eigenaren in verschillende landen. Zij filmden de levensomstandigheden van de nertsen, er bleek weinig verschil te zijn: veel dieren hebben wonden, er liggen dode nertsen in de draadgazen kooien, uit verveling en frustratie blijven sommige dieren dezelfde beweging continu herhalen.

Niet voor niks heeft Nederland geprobeerd het fokken van nertsen te verbieden. Bontfokkers hebben altijd gezegd dat een verbod in Nederland zal leiden tot meer boerderijen in het buitenland. Volgens hen zouden de dieren in Spanje of Polen slechter behandeld worden dan in Nederland. Op deze site zie je dat nertsen in Nederland er minstens even slecht aan toe zijn als hun[^1] soortgenoten in Oost-Europa. Dat een nertsenfokverbod slechter zou zijn voor de dieren is dus niet waar.

[^1]: Test
