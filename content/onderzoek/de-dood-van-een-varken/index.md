---
video: 'https://vimeo.com/495804722'
year: 2020
intro: 'Ongehoord heeft in 2019 onderzoek naar de slacht van varkens gedaan. Er is gekeken naar het natuurlijke gedrag van varkens en de kennis uit eerdere onderzoeken. Ook maakte een undercover medewerker opnames bij een slachthuis in Ijsselsteijn. In deze grote slachterij voor biologische, BeterLeven en reguliere varkens, is te zien dat dieren routinematig geslagen worden, aan hun oren en staarten getrokken worden en bij vol bewustzijn doodbloeden.'
article-categories: false
title: 'De dood van een varken'
article-date: '2020-01-29 20:50:02'
---

Ongehoord publiceerde in januari 2020 een uitgebreid onderzoek naar slachthuizen. Een undercover werknemer filmde in augustus 2019 de dagelijkse activiteiten in varkensslachthuis Westfort te Ijsselstein. Wekelijks worden hier 50.000 varkens gedood voor vleesproductie, met een tempo van 650 dieren per uur. Na Vion en Van Rooi Meat is Westfort de derde grootste varkensslachter van Nederland. Het bedrijf is erkend door de NVWA (Nederlandse voedsel- en warenautoriteit) en gecertificeerd om varkensvlees te produceren met de keurmerken EKO (biologisch), KDV (Keten Duurzaam Varkensvlees) en Beter Leven.

 Het undercover onderzoek toont hoe varkens onder stressvolle omstandigheden aankomen in het slachthuis. Dagelijks worden dieren aangevoerd die ernstige gezondheidsproblemen vertonen zoals abcessen, navelbreuken, staartbijtwonden, pootgebreken, hittestress en uitputting. De varkens worden routinematig geslagen, en hardhandig aan oren en staarten beetgepakt.

![](https://rest.ongehoord.info/wp-content/uploads/2020/01/ziekevarkens-1024x576.jpg) Voorafgaande aan de slacht worden de varkens vergast, geëlektrocuteerd of in de kop geschoten met een penschiettoestel. Deze pijnlijke ‘bedwelmingsmethoden’ garanderen niet dat alle dieren bewusteloos zijn tijdens het slachtproces. We zien hoe een varken met opengesneden keel bij bewustzijn komt en probeert weg te rennen.

Naar aanleiding van het undercover onderzoek heeft Ongehoord in wetenschappelijke literatuur onderzocht of de beelden van Westfort representatief zijn voor de slachtsector. Uit het literatuuronderzoek blijkt dat het gefilmde dierenleed inherent is aan de werkmethoden die gangbaar zijn in alle Nederlandse en Europese varkensslachthuizen.

Jaarlijks worden in Nederland ruim zestien miljoen varkens geslacht. De transportomstandigheden, de onbekende omgeving van het slachthuis met veel beweging en lawaai, de confrontatie met onbekende mensen en soortgenoten, het opgejaagd worden en de inhumane verdovings- en dodingsmethoden in de slachthuizen leiden onvermijdelijk tot een hoge mate van stress, angst en pijn voor deze gevoelige en hoog intelligente dieren.